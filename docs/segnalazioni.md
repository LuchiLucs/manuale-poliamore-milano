# Policy per la gestione delle segnalazioni
Policy aggiornata ad agosto 2025 sulla base della riunione di feedback di marzo 2025

## Introduzione
Il gruppo Poliamore Milano si impegna a rendere gli spazi online e offline a propria disposizione il più possibile accoglienti e rispettosi delle diverse soggettività che li frequentano.
A questo scopo è stato costituito il gruppo moderazione, che oltre ad occuparsi di gestire la moderazione delle discussioni sui canali del gruppo, si occupa della, gestione di eventuali violazioni, e della messa in atto di eventuali azioni in risposta alla segnalazione, operando
secondo i criteri descritti di seguito.
Se da una parte permane l'impegno delle persone volontarie del gruppo a prevenire e contrastare situazioni di violazione delle regole, discriminazione e molestie, riteniamo che uno spazio può essere considerato “abbastanza sicuro”, solo quando le persone interessate a farne parte si impegnano attivamente a renderlo tale, in un'ottica di corresponsabilità, e nei limiti delle loro possibilità, sono disponibili e attente a dare feedback, ascoltarsi e mettersi in discussione.
Questo documento è frutto della discussione collettiva all'interno del gruppo Poliamore Milano e può essere soggetto a modifiche, eventuali aggiornamenti saranno pubblicati e segnalati sul gruppo.

## Fare una segnalazione

- Una segnalazione può essere fatta nel caso in cui dovessero verificarsi episodi spiacevoli, ti sentissi vittima di una molestia o notassi il mancato rispetto di una regola.
- Le segnalazioni riguardano episodi avvenuti all'interno degli spazi, online e offline, gestiti dalle persone volontarie del gruppo informale Poliamore Milano. Segnalazioni che riguardano episodi avvenuti all'esterno di tali spazi sono ugualmente incoraggiate, ma in questo caso ci si riserva di valutare se un eventuale intervento è appropriato, in particolare se quanto accaduto non è chiaramente osservabile o oggettivo.
- La segnalazione può essere effettuata in qualsiasi momento, online o offline, contattando una persona del team dedicato. Attualmente, le persone a cui è possibile fare una segnalazione sono:

    - Irene/Nabu, @Nabu_96
    - Alessandro, @alessandro_freaks
    - Antony, @Antony90
    - Selene, @S3lenya
    - Laura, @Lau1912
    - Dario, @SersePi

- Le segnalazioni vanno fatte scrivendo in privato ad una persona del gruppo, e le informazioni riguardanti la segnalazione vengono condivise solo con il gruppo moderazione. Viene in questo modo garantita la confidenzialità di quanto appreso, soprattutto nel caso in cui le segnalazioni riguardano fatti privati o non osservati pubblicamente.
- Nel caso di qualsiasi segnalazione, i bisogni effettivi della persona che segnala (certi) hanno sempre la precedenza sulla prevenzione di possibili situazioni problematiche future (incerte). In questo modo si cerca di tutelare in tempi e modi celeri la persona che segnala.
- Eventuali azioni di risposta a qualsiasi segnalazione vengono portate avanti solo con il consenso della persona che segnala una situazione in cui è vittima (in linea con quanto stabilito dalla convenzione di Istanbul contro la violenza di genere). In questo modo si cerca ancora una volta di tutelare il più possibile la persona che segnala una situazione di cui è vittima.

## Criteri di gestione di una segnalazione

- Le segnalazioni vengono in generale gestite adottando un approccio ispirato ai principi della giustizia riparativa, contrapposto ai principi della giustizia punitiva. L'approccio è sempre quello di affrontare le segnalazioni caso per caso e con l'intento di capire insieme, coinvolgendo entrambe le parti se utile e consensuale, come fare affinché il problema segnalato non si ripeta in futuro.
- Ciascuna segnalazione viene valutata da più persone. Una singola persona non può agire a risposta di una segnalazione senza che avvenga prima un confronto con le altre persone che fanno parte del team dedicato. In questo modo, si cerca di agire avendo presente una pluralità di sensibilità e posizionamenti diversi, distribuendo inoltre la responsabilità di eventuali azioni in risposta alla segnalazione.
- Nel caso in cui una segnalazione possa provocare un potenziale conflitto di interesse o frizioni personali con una delle persone facenti parte del team dedicato (ad es., relazioni passate o presenti con la persona segnalata o con la persona che ha vissuto la situazione e segnala), la persona coinvolta dovrà astenersi dal gestire il caso.
- Non è possibile prendere decisioni sulla base di segnalazioni poco chiare o non circostanziate. Per poter rispondere a una segnalazione è necessario che le persone del gruppo moderazione capiscano bene quanto accaduto, in modo da poter comprendere sufficientemente il contesto e la dinamica dell'episodio che ha provocato la segnalazione.
- Se dovessero emergere segnalazioni che esulano dalle competenze o dalle responsabilità del gruppo moderazione, si rimanderà le persone a servizi qualificati
- Quando viene fatta una segnalazione, le persone del gruppo si impegnano a mantenere un approccio di ascolto attivo e non giudicante e attento alle sensibilità della persona che segnala, a spiegare il funzionamento del processo di segnalazione, e a chiedere il consenso di poter condividere le informazioni ottenute con il resto del team al fine di poter procedere con la presa in carico della segnalazione

## Azioni in risposta ad una segnalazione

- A ciascuna segnalazione corrisponde un'azione in risposta, basata sui principi (privacy di tutte le parti coinvolte, tutela dei bisogni e rispetto del consenso della persona che ha vissuto la situazione e segnala) e sulle modalità (approccio riparativo, decisioni collettive e basate su un contesto chiaro) precedentemente enunciati.
- In caso di segnalazione di violazione di una regola del gruppo, online o dal vivo, una persona del team dedicato procede con un ammonimento rivolto alla persona direttamente interessata dalla segnalazione. La persona che riceve un ammonimento è invitata a rispettare immediatamente la regola che ha violato e a non perseverare nel precedente comportamento, per non incorrere ad ulteriori azioni da parte del team.
- L'allontanamento di una persona dal gruppo può essere adottato in caso di ripetute violazioni delle regole del gruppo e qualora non si trovino altre strategie volte a tutelare il benessere del gruppo o delle persone che segnalano. L'allontanamento di una persona dal gruppo è considerato un fallimento e non è desiderabile.
- L'allontanamento di una persona dal gruppo viene adottato solo dopo un adeguato confronto con la persona interessata volto a esplorare il suo punto di vista sulla situazione oggetto di attenzione. In generale, nessuna persona può essere allontanata dal gruppo senza prima un adeguato confronto con tutte le persone coinvolte.
- Nel caso di persone che vogliano frequentare gli spazi ma che per questioni interpersonali non abbiano piacere a condividerli con altre persone specifiche, se è necessario e viene richiesto è possibile procedere a un confronto tra le parti coinvolte in cui il team si impegna a trovare una soluzione che possa garantire la possibilità di frequentare gli spazi a tutte le parti coinvolte.

## Il gruppo moderazione

- Le segnalazioni vengono gestite dal gruppo moderazione, composto da un numero ridotto di persone, scelte tra chi ha dato la propria disponibilità volontaria a collaborare al gruppo Poliamore Milano.
- Le persone facenti parte del gruppo moderazione idealmente dovrebbero essere coinvolte in base a una molteplicità di criteri, tra cui a titolo di esempio: diversità dei posizionamenti (es., identità sessuale, neurodiversità, etnia, abilità, ecc...), competenza acquisita tramite studi affini e/o esperienze simili, partecipazione alle attività passate del gruppo, condivisione dei valori del gruppo.
- Nel caso di segnalazioni che coinvolgano una persona facente parte del gruppo stesso, saranno le altre persone del gruppo a gestire il caso, avvalendosi se necessario del supporto di ulteriori persone esterne, nel ruolo di consulenti o mediatori.
- Le persone del gruppo non possono individualmente modificare, cancellare o aggiungere parti di questo regolamento. Tali decisioni devono essere prese collettivamente dal gruppo volontari, ed eventuali variazioni devono essere comunque e sempre in accordo con i valori e i principi che governano il gruppo Poliamore Milano nel suo complesso, e condivise pubblicamente con il resto del gruppo.
- Al momento le persone facenti parte del gruppo moderazione sono state selezionate in base alla disponibilità all'interno del gruppo volontar* in modo informale, è prevista in futuro la stesura di un regolamento volontari, anche attraverso una discussione allargata a tutto il gruppo Poliamore Milano, che renderà più trasparente il processo per diventare volontari e di conseguenza, anche della nomina dei moderatori.